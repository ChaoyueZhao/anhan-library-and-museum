---
title: 《西北垦殖论》安汉自序
author:  安汉
---

吾国陕甘青宁察绥蒙新诸省，地处西北边陲，以历史言，则吾族文化策源之地，以地理言，则全国幅员最广之区，土地膏腴，宜农宜牧，气候亢爽，可耕可屯，物产既丰，工资亦俭，各项企业，皆当视为命源者也。据谋国者，苦于交通之未便，往往化外置之，故輶轩之辙，络绎于东南都会，工商之业，竞争于沿江沿海，意谓西北冰天雪地，不宜耕耘，风俗悬殊，难与实业，驯至天然宝藏尽弃于地，物质需要转仰外人，不亦惜哉！

<!--truncate-->

若使国人洞悉西北蕴藏之富，风物之美，土质之肥，屯垦之便，与夫界处英俄之分野，地绾欧亚之中枢，匪谨吾国盛衰之所击，实亦世界和平之攸关：则货殖者，将接踵于秦陇库迪之途；观光者，必肩摩于天山瀚海之域矣。


汉生长西秦，幼习稼穑，留学法国，专攻农牧，以开发西北为职志，以研究屯垦为要图，爰辍所知，成西北垦殖论就正当世，并以供从事西北者之参考。惟本论草于二十年夏，甫经脱稿，不意外患日亟，边疆多故，东北既已沦陷，蒙藏复被侵扰，剥床及肤，岂啻日蹙百里，裹粮坐甲，亟宜务其三时！然东北之富源，因日人之调查鼓吹，已大白于世，而西北之宝藏，尚有为国人所梦想不及者。今东北之覆辙，国人固已见之，西北之危状，国人尤鲜措意。思患预防，曲突无烦再计，分途迈进，着鞭自应及时，非敢转移视听置东北于不顾也。读者幸垂察焉！


民国二十一年十月，安汉志于南京。